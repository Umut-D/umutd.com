---
layout: page-plugin
title: Ben
permalink: ben
image: pages/ben.jpg
---

1982'de Johann Wolfgang von Goethe ve Uğur Dündar'la aynı günde doğdu. Güzel bir çocukluk döneminin ardından, gençliğe dikey geçiş dönemine dek karakterini sağlam temeller üzerine inşa etmeye çalıştı. Anneciğine 1996 yılında 'ders çalışmak için kullanacağı' yalanını sıkarak aldırdığı, fakat bol bol Fifa 97 oynadığı bilgisayar ve 1997′de 'bilimsel araştırmalar yapacağı' palavrasıyla abone oldurttuğu internet tüm hayatını değiştirdi. İlk web sayfasını 1998'de yaptı. Hatta ilk parasını çok sevdiği bilgisayar sayesinde kazandı. Ama ne hikmetse o parayı saklamayı, ileride çerçeveletip dükkanına asmayı akıl edemedi. O parayı ne için harcadığınıysa hiç hatırlamıyor. 2000'lerde bilgisayar piyayasıyla fazlasıyla haşır neşir oldu. Çokça ıcığını cıcığını öğrendiği bilgisayarı, gerek uzmanından gerekse tüm harçlığını vererek satın aldığı bilgisayar kitaplarından öğrendi. Zaman içinde Reverse Engineering'e (nam-ı değer Cracking'e) bile bulaştı. Türk ve yabancı sitelerin arşivlerinde "o program nasıl, bu crackme nasıl kırılır tandanslı yazıları bile var! Hepsi birer nostalji abidesi.

Tek başına dünyayı değiştirmek için yeterli güce sahip olduğunu hissettiği yıllarda güç ve enerjisini üniversite eğitimlerine verdi. Daha doğrusu vermeye çalıştı. Nesneye yönelik programlama dersinde görüp tanıdığı C# programlama diline aşık oldu. Grafik tasarım derslerinden kaçtığı içinse hala hayıflanmakta. Her gün batımında ufka bakıp uzaklara dalmakta. Lakin eğitim hayatını devam ettirirken, o günlerde ektiklerini şimdilerde biçmekte. Şimdilerde bir devlet üniversitesinde öğretim görevlisi olarak çalışıyor. Zamanla daha bir aklıselim olduğu için, gelecekte dünyayı tek başına değiştirmekten ziyade, güzel bir dünya turu yapacağına can-ı gönülden inanıyor. Bahaneyle, youtube ve ekrandaki tüm gezi programları tekrar izlemekten kurtulacağını düşünmekte.

İşler Güçler ve Kardeş Payı'nın son yılların en kaliteli dizileri olduğunu, Game Of Thrones'in tırt ve ötesi bir şekilde bittiğini düşünenlerden. J.R.R. Tolkien'in Yüzüklerin Efendisi serisini, Gregory S. Petrov'un Beyaz Zambaklar Ülkesinde eserini başucu kitapları olarak görüyor. Özel insanların biyografileri okumaya ise bayılıyor. Artık 3 ayda bir yayınlanan CHIP ve sevdiği bazı dergileri pas geçmeden okumaya çalışıyor (Pas geçiyor). Çizgi romanlarını okuyarak büyüdüğü Superman içinse "gerçek bir erdem timsali" demekte. Yaklaşık 17 yıldan fazladır yazarlık yaptığı -birinci nesil yazarlığı da var- ve kendisine çok şey kattığını her fırsatta dile getirdiği Ekşi Sözlük, her daim ana uğrak noktası.

Bilişimi, işini ve tüm hayvanatı çok seven, Microsoft'un gözdesi C#'a aşık, Java ile dostluğu IntelliJ IDEA sayesinde güzelleşen, Python'un bu kadar kolay ve geniş kapsamlı olmasına hala şaşıran, C++ ile arası limoni olan, en iyi içerik yönetim sistemleri olan WordPress ve Drupal ile flört ederken hayran kaldığı Jekyll'da karar kılan, HTML5 ve CSS3'e teknolojileriyle bir şeyler oluşturmaktan büyük keyif alan, SQL Server ile onbinlerce kayıt arasında veritabanı sorgusu yaptığında "adamlar valla yapmış be" deyip takdirini esirgemeyen, canı sıkıldığında lüzumsuz programlar yazmaya çalışan, Microsoft Office ailesiyle her daim barışık olup, her yeni özelliğini öğrendiğinde aşık olduğu Adobe Photoshop'ta 62′den tavşan çizebilen, çilekeş Arsenal'i tutan bu epik kahraman, içindeki yurtdışına gitme isteğine gem vurduğu sürece işine devam etmeye kararlı Gelecekte, deniz ile karanın birleştiği uzak, yabancı bir diyarda (yazar burada Portekiz'i kastediyor) küçük ve mütevazi bir ev açıp okyanusu seyretme hayalini her daim canlı tutmaya çalışıyor.

#### Ayrıca, bu Lüzumsuz İşler Müdürü'nün;
1. **Yazdığı abidik gubidik programlara çeşitli indirme sitesi ve forumlarda rastlanabilmekte.**
2. **Video derslerine;**
- Tabi ki [Youtube](https://www.youtube.com/user/UmutDokel/about){:target="\_blank"},
- [Sanalkurs](https://sanalkurs.net/batu2k){:target="\_blank"},
- [Çizgi-Tagem](https://www.cizgi-tagem.org/e-kampus-egitim/){:target="\_blank"} (2 adet eğitim DVD'si var. Torrent, FTP ve Web'den indirilebilir)
- Diğer videoları ise bir zamanlar; **TÜBİTAK ULAKBİM** sunucularında, **Fatih Belediyesi** E-Hizmetler, **Gümüşhane Üniversitesi** Eğitim Teknolojileri Uygulama ve Araştırma Merkezi, **Erzincan Binali Yıldırım Üniversitesi** Bilgi İşlem Daire Başkanlığı, **Milli Eğitim Bakanlığı** (MEB'de Öğren) ve Sanalkurs (500.000'den fazla gösterim vardı en son) sayfalarında mevcuttu.
3. **Web sitesine dair haber ve yorumlara;**
- [PCnet dergisinin (Mayıs 2015) Ayın Siteleri](/images/bahsedenler/pcnet.jpg),
- [WebMasto Ayın Web Siteleri (Mart 2015)](http://www.webmasto.com/webmasto-ayin-web-siteleri-mart-2015){:target="\_blank"} sayfasından erişilebilmekte.
4. **Web sitesinin (1 Haziran 24 itibariyle);**
- 320.652 sayfa görüntülenme,
- 167.772 ziyaretçi,
- 844.707 Youtube izlenme istatikleriyse bundan ibaret.
