---
layout: page
title: Ben
permalink: ben
image: ben.jpg
---
1982 yılında Zonguldak’ta doğdu. Güzel bir çocukluk döneminin ardından, gençliğe yatay geçiş dönemine dek karakterini sağlam temeller üzerine inşa etmeye çalıştı. Anneciğine 1996 yılında “ders çalışmak için kullanacağı” yalanını sıkarak aldırdığı ama bol bol Fifa 97 oynadığı bilgisayar ve 1998′de “bilgi araştırması yapacağı” palavrasıyla abone oldurttuğu internet tüm hayatını değiştirdi. İlk parasını çok sevdiği bilgisayar sayesinde kazandı. Fakat ne hikmetse o parayı saklamayı, ileride çerçeveletip küçük ama naif bilgisayar dükkanına asmayı akıl edemedi. O parayı nereye harcadığını hiç mi hiç hatırlamıyor. 2000′lerde bilgisayar piyayasıyla fazlasıyla haşır neşir oldu. Yeni yeni ıcığını cıcığını öğrendiği bilgisayarı, gerek uzmanından gerekse tüm harçlığını vererek satın aldığı bilgisayar kitaplarından öğrendi. Zaman içinde Reverse Engineering’e (nam-ı değer Cracking’e) bile bulaştı. Türk ve yabancı sitelerde o crackme nasıl kırılır, bu crackme nasıl yapılır tandanslı yazıları bile var! Hepsi birer nostalji abidesi

Tek başına dünyayı değiştirmek için yeterli güce sahip olduğu zamanlarda güç ve enerjisini üniversite eğitimlerine verdi. Daha doğrusu vermeye çalıştı. Nesneye yönelik programlama dersinde görüp tanıdığı C# programlama diline aşık olsa da, grafik tasarım derslerinden kaçtığı için hala hayıflanmakta. Her gün batımında ufka bakıp uzaklara dalmakta. Lakin eğitim hayatını devam ettirirken, o günlerde ektiklerini şimdilerde biçmekte. Şimdilerde bir devlet üniversitesinde öğretim görevlisi olarak çalışıyor. Zamanla daha bir aklıselim olduğu için, gelecekte dünyayı tek başına değiştirmekten ziyade, güzel bir dünya turu yapacağına can-ı gönülden inanıyor. Bahaneyle, ekrandaki tüm gezi programları tekrar tekrar izlemekten kurtulacağını düşünmekte.

İşler Güçler ve Kardeş Payı’nın son yılların en kaliteli dizileri olduğunu, Lost’un ise son sezonda çok bozup tamamiyle tırt bir şekilde bittiğini düşünenlerden. J.R.R. Tolkien’in Yüzüklerin Efendisi serisini, Gregory S. Petrov’un Beyaz Zambaklar Ülkesinde, Murat Menteş’in Korkma Ben Varım eserlerini başucu kitapları olarak görüyor. Artık üç ayda bir elektronik ortamda yayınlanan Chip ve sevdiği çeşitli dergileri pas geçmeden okumaya çalışıyor. Çizgi romanlarını okuyarak büyüdüğü Superman içinse “gerçek bir erdem timsali” demekte. Yaklaşık 14 yıldan fazladır yazarlık yaptığı (ki birinci nesil yazarlığı da var) ve kendisine çok şey kattığını her fırsatta dile getirdiği Ekşi Sözlük, son yıllardaki ana uğrak noktası.

Bilişimi, işini ve tüm hayvanatı çok seven, Microsoft’un gözdesi C#’a gönül veren, Java ile arkadaşlığı IntelliJ IDEA sayesinde güzelleşen, C++ ile arası limoni olan, en iyi içerik yönetim sistemleri olan WordPress ve Drupal ile flört ederken HTML5 ve CSS3 teknolojilerine hayran kalan, Sql Server sürümlerinde veritabanı sorgusu yaptığında can-ı gönülden “adamlar valla yapmış be” diyen, canı sıkıldığında lüzumsuz program, uygulama ve otomasyonlar yazmaya çalışan, Microsoft Office ailesi ile her daim barışık olup, hala sevemediği Photoshop’ta 62′den tavşan çizebilen, son çıkan PES ve Fifa oyunlarında seçtiği, sevdiği ve tüm kalbiyle desteklediği Arsenal’i Unai Emery’in futbol mantalitesiyle oynatan, Çizgi-Tagem’den 2 adet eğitim DVD’si çıkan, tüm eğitim videolarına TÜBİTAK ULAKBİM sunucularından kolaylıkla erişilebilen ve işinden aldığı parayı her daim hak etmeye çalışan bu epik kahraman, içindeki yurtdışına gitme isteğine gem vurduğu sürece işine devam etmeye kararlı. Gelecekte, denizle karanın birleştiği çok uzak, yabancı bir diyarda küçük ve mütevazi bir bilgisayar dükkanı açıp işyerini istediği vakitte açan küçük esnaf olma hayalini ise her daim canlı tutmaya çalışmakta.